---
title: "چرا نگهداری کاربر بیشتر از جذب او به نفع شماست؟"
date: 2019-03-16T13:00:09+03:30
draft: false
author: علیرضا سعیدی‌نژاد
avatar: Alireza.jpg
img: Alireza.jpg
summary: 'اگر اپلیکیشنی دارید که فقط برای جذب کاربر آن هزینه می‌کنید، سرمایه شما به سرعت در حال از دست رفتن است! در این مطلب از بلاگ چابک به شما می‌گوییم چرا نگهداری کاربر بیشتر از جذب او به نفع شماست...'
description: 'در این مطلب از بلاگ چابک به مقایسه جذب و نگهداری کاربر می‌پردازیم و می‌گوییم چرا تمرکز بر افزایش نرخ بازگشت کاربران سود بیشتری برای اپلیکیشن دارد.'
---

تصور کنید گلدانی پر از سوراخ‌های ریز و درشت دارید و می‌خواهید گلی در آن پرورش دهید. اگر فقط پای آن آب بریزید و فکری برای سوراخ های گلدان نکنید، بیشتر آب بیرون می‌ریزد. فرقی نمی‌کند گل شما چقدر زیباست، با این روند در زمان کوتاهی پژمرده می‌شود.

اپلیکیشن شما مثل گلدانی پر از سوراخ است و آبی که پای آن گل می‌ریزید، کاربرانی هستند که اپلیکیشن را نصب می‌کنند (در واقع بودجه  ای که صرف جذب کاربر می‌کنید). درست است، بخشی از این آب جذب ریشه می‌شود اما درصد بالایی از آن بدون اینکه به رشد گیاه کمک کند، از گلدان بیرون می‌ریزد. چرا گلدان اپلیکیشن شما پر از سوراخ است و این سوراخ‌ها چقدر آب هدر می‌دهند؟

  

### هفت خوان نصب اپلیکیشن!

  

درست است که کاربران زمان زیادی از روز را صرف استفاده از موبایل خود می‌کنند. اما اگر کمی در آمار و ارقام نحوه استفاده آن‌ها دقیق شویم می بینیم که این میزان از استفاده خیلی هم به نفع اپلیکیشن‌ها نیست.

در اولین قدم، شما باید کاربر را مجاب کنید که اپلیکیشن شما را نصب کند. اما او به دلایل مختلف از این کار اجتناب می‌کند. مثلا محدودیت حجم حافظه موبایل. یا اینکه اکثر کاربران فکر می کنند کارایی یک اپلیکیشن با وبسایت تفاوت چندانی ندارد، و یا اینکه از نوتیفیکیشن‌های بی‌رویه و بی‌ربط اپلیکیشن‌های قبلی به ستوه آمده و دیگر دلشان نمی خواهد دردسری به زندگی خود اضافه کنند.


<p style="text-align: center;"><img alt width=90% src="http://uupload.ir/files/2dhz_apps-flood.jpg" /></p>




فرض کنیم که از این هفت خوان به هر طریقی عبور کردید و کاربر اپلیکیشن‌ شما را روی موبایل خود نصب کرد. تازه می‌رسیم به خوان هشتم. هر کاربر در سال ۲۰۱۷ به طور میانگین ۱۱۹ اپلیکیشن روی موبایل خود داشته اما ۸۰٪ از زمان استفاده خود را فقط به ۵ اپلیکیشن اختصاص داده است. از طرفی، حدود ۳۰٪ از کاربران، بعد از اولین استفاده از اپلیکیشن آن را حذف می‌کنند و ۹۰٪ کاربران بعد از ۳۰ روز دیگر به اپلیکیشن برنمی‌گردند. پس با یک حساب سرانگشتی، شما باید اپلیکیشن بی نظیری به کاربر داده باشید که در طول روز حداقل یک بار آن را باز کند و احتمال تبدیل شدن به مشتری را داشته باشد.

  
  

### نرخ بازگشت؛ یا چقدر اپلیکیشن شما سوراخ دارد؟

  

برای تعیین توانایی یک اپلیکیشن در نگهداری کاربر یا اندازه‌گیری تمایل کاربران به استفاده مکرر از یک اپلیکیشن معیاری به نام **«نرخ بازگشت»** به صورت زیر تعریف می‌شود:

«درصد کاربرانی که طی یک بازه زمانی، بیش از یک بار فعالیتی را در اپلیکیشن انجام داده‌اند»

این عدد به وسیله فرمول زیر محاسبه می‌شود:


<p class='text-center'>
۱۰۰ * ( تعداد کاربران فعال در ابتدای بازه زمانی / (تعداد کاربران فعال در پایان بازه زمانی - تعداد کاربران جدید)) = نرخ بازگشت
</p>
  


مثلا اگر شما در پایان یک ماه ۱۵۰ و در آغاز ماه ۱۲۴ کاربر فعال داشته باشید و در طول ماه ۳۰ کاربر فعال جدید جذب کرده باشید، نرخ بازگشت اپلیکیشن شما به این صورت محاسبه می‌شود:


<p class='text-center ltr font18'>
((150-30)/124)*100 = 97%
</p>

این فعالیت کلیدی در یک اپلیکیشن فروشگاهی ممکن است خرید باشد، در یک شبکه اجتماعی ورود کاربر و در یک اپلیکیشن خبری تجدید عضویت کاربر. حتی ممکن است نرخ بازگشت برای دو اپلیکیشن در یک صنعت هم با فعالیت‌های متفاوتی سنجیده شود.

  

درصد نرخ بازگشت در صنایع مختلف میانگین‌های متفاوتی دارد اما بر اساس یک مطالعه جامع، به صورت میانگین در فاصله ۳ روز بعد از نصب، این عدد به حدود ۲۱٪ می‌رسد، بعد از ۳۰ روز حدود ۱۰٪ می‌شود و بعد از ۹۰ روز به زیر ۲٪ کاهش می‌یابد. ترسناک به نظر می‌رسد، نه؟ بله. اما این اعداد قابل تغییرند و می‌توانید با استرتژی‌های خاصی به اعدادی به مراتب بالاتر برسید. برای آشنایی با استراتژی‌ها و تکنیک‌های موثر، مقاله «چطور نرخ بازگشت کاربران را افزایش دهیم؟» را مطالعه کنید.

  
  <p style="text-align: center;"><img alt width=90% src="http://uupload.ir/files/py2f_retention-rate.jpg" /></p>

  
  

### پترس اپلیکیشن خود باشید!

  

شاید هنوز قانع نشده باشید و بگویید «اینقدر کاربر جدید جذب کرده و از کاربران جدید درآمد کسب می‌کنیم که این افت نرخ بازگشت را جبران کند». اما قضیه به اینجا ختم نمی‌شود. بررسی‌ها نشان داده که این روند بعد از ۲ سال به مرز اشباع می رسد و از آن به بعد بازگشت سرمایه شما روند نزولی را تجربه می‌کند. این یعنی اپلیکیشن شما نه تنها رشد نمی‌کند، که برعکس، به با سرعت سمت ورشکستگی می‌رود. از سمت دیگر، هزینه جذب کاربران جدید، هر سال حدود ۱۱۷٪ افزایش دارد و باید برای جذب کاربران جدید هزینه بیشتری پرداخت کنید. به زبان ساده‌تر، اگر مثل پترس جلوی سوراخ را نگیرید، سیل تمام شهر را از بین می‌برد!

از طرفی، کاربرانی که یک بار به شما جذب شده‌اند بسیار راحتتر حاضرند دوباره از اپلیکیشن‌تان استفاده کنند. هزینه نگهداری یک کاربر یک پنجم هزینه جذب کاربر جدید است! خبر خوب دیگر این است که فقط با ۵٪ افزایش نرخ بازگشت، می‌توانید تا ۹۰٪ بازگشت سرمایه‌ خود را بالا ببرید.

برای بالا بردن نرخ بازگشت هم کافی‌ست با کاربر ارتباطی متناسب، هوشمند و به‌موقع انجام دهید. برای آشنایی بیشتر با روش‌های افزایش نرخ بازگشت، مقاله «چطور نرخ بازگشت کاربران را افزایش دهیم؟» را مطالعه کنید.

  
 <p style="text-align: center;"><img alt width=90% src="http://uupload.ir/files/f23_retention.jpg" /></p>


### حرف آخر: کاربر را در تعاملی موثر نگه دارید!

  

گل زیبا و خوش‌بویی که می‌خواهید در یک گلدان سوراخ پرورش دهید، به سرعت در حال پژمرده شدن است. باید فکری به حال سوراخ‌های گلدان بکنید و آبی که با زحمت پای آن گل می‌ریزید را در گلدان نگه‌ دارید تا گل شما هر روز رشد کند و زیباتر شود.



<p style="text-align: center;"><img alt width=90% src="http://uupload.ir/files/274_app-branding.jpg" /></p>


<br>
<br>

منابع:
- [clearbridgemobile](https://clearbridgemobile.com/mobile-app-vs-mobile-website-which-is-the-better-option/) 
- [jmango360](https://jmango360.com/wiki-pages-trends/mobile-app-vs-mobile-website-statistics//) 
- [Criteo](https://www.criteo.com/) 

