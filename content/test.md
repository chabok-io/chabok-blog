---
title: "۹ معیار مهم در انتخاب یک سرویس اتریبیوشن"
date: 2019-03-09T15:00:09+03:30
draft: false
author: علیرضا سعیدی‌نژاد
avatar: Alireza.jpg
img: Metrics.jpg
summary: 'وجود یک سرویس اتریبیوشن برای اندازه‌گیری کیفیت کمپین‌های نصب یک اپلیکیشن واجب است. اما این سرویس چطور و با چه معیارهایی باید انتخاب شود تا به رشد اپلیکیشن کمک کند؟ بله، یک سرویس اتریبیوشن می‌تواند مستقیما بر سرعت رشد یک اپلیکیشن تاثیر بگذارد...'
description: 'چگونه یک سرویس اتریبیوشن برای رصد کمپین‌های نصب اپلیکیشن انتخاب کنیم؟ در این مطلب از بلاگ چابک مهمترین معیارهای انتخاب ترکر نصب یا سرویس اتریبیوشن را می‌خوانید.'
---

وجود یک سرویس اتریبیوشن برای اندازه‌گیری کیفیت کمپین‌های نصب یک اپلیکیشن واجب است. اما این سرویس چطور و با چه معیارهایی باید انتخاب شود تا به رشد اپلیکیشن کمک کند؟ بله، یک سرویس اتریبیوشن می‌تواند مستقیما بر سرعت رشد یک اپلیکیشن تاثیر بگذارد. از آنجا که بخش عمده‌ای از بودجه بازاریابی اپلیکیشن‌ها صرف جذب کاربران جدید می‌شود، بهینه‌سازی کمپین‌های جذب و جلوگیری از نصب‌های تقلبی تاثیر مستقیم روی مصرف درست بودجه و بازگشت سرمایه دارد. معیارهای گوناگونی برای انتخاب سرویس اتریبیوشن وجود دارد که در این مطلب به مهمترین‌ آن‌ها اشاره می‌کنیم. 




<p style="text-align: center;"><img width=90% src="http://uupload.ir/files/ils_fraud-protection.jpg" /></p>


### ۱. جلوگیری از تقلب

هر ساله بودجه‌ای که صرف کمپین‌های تبلیغاتی اپلیکیشن‌ها می‌شود افزایش می‌یابد. این امر باعث می‌شود بازار نصب‌های تقلبی هم بزرگ‌تر شده و متقلبان راه‌های جدیدی برای سودجویی از این روش ابداع کنند. تا جایی که در سال گذشته حدود ۳ میلیارد دلار در اثر نصب‌های تقلبی به هدر رفته است! یکی از وظایف سرویس‌های اتریبیوشن جلوگیری از ثبت این نصب‌های تقلبی با استفاده از الگوریتم‌ها و روش‌های مختلف است. در انتخاب سرویس اتریبیوشن، دقت کنید که این پلتفرم به صورت شفاف توضیح داده باشد که از چه راه‌هایی برای جلوگیری از تقلب استفاده می‌کند و چه برنامه‌ای برای پیشرفت این الگوریتم‌ها دارد.

### ۲. دسترسی به API و اطلاعات خام

گزارش‌هایی که یک سرویس اتریبیوشن از کمپین‌ها به شما می‌دهد، مفید هستند اما کافی نه! شما برای اینکه بتوانید ابعاد مختلف کمپین‌های خود را تحلیل کنید، به اطلاعات خام نیاز دارید. اطلاعاتی که بر اساس آن‌ها می‌توانید بررسی دقیق‌تری روی نصب‌ها، کاربران و اثربخشی کمپین‌های جذب خود داشته باشید و در نتیجه کاربران ارزشمندتری جذب کنید.

### ۳. قابلیت تعریف CPAهای پیشرفته

چطور می‌توانید مطمئن باشید هزینه‌ای که برای جذب کاربر می‌کنید به اپلیکیشن شما برمی‌گردد؟ پرفورمنس مارکتینگ روشی‌ست که شما در آن بر اساس عملکرد کاربرهایی که جذب می کنید هزینه پرداخت می کنید. به عبارتی فقط برای کاربرانی هزینه می‌کنید که برای شما درآمد داشته باشند. در این روش، سرویس اتریبیوشن باید بتواند رفتار درون‌برنامه‌ای کاربر را بر اساس کمین ورودی او رصد کند و به این ترتیب هزینه تبلیغات را محاسبه کند. 

اما این روش که به آن CPA (هزینه بر اساس عملکرد کاربر) می گویند، به همین جا ختم نمی‌شود. هرچه عملکردی که برای کاربران تعیین می کنید پیچیده‌تر باشد، اطمینان بیشتری از سود آن کابر برای اپلیکیشن خواهید داشت. مثلا اگر فقط برای کاربرانی که در هفته اول بعد از نصب فرکانس خرید هفتگی او ۳ بار باشد. در این مثال خیال شما از بابت بازگشت سرمایه راحت خواهد بود. سرویس اتریبیوشن باید بتواند این قابلیت را در اختیار شما قرار دهد تا بودجه بازاریابی شما به بهترین شکل ممکن مصرف شود.


<p style="text-align: center;"><img width=90% src="http://uupload.ir/files/l6he_non-profit.jpg" /></p>


### ۴. بی‌طرفی سرویس

سرویس‌های اتریبیوشن در واقع داورانی برای محاسبه هزینه‌ای هستند که تبلیغ‌دهندگان باید به شبکه‌های تبلیغاتی پرداخت کنند. پس این سرویس‌ها باید بی‌طرف باشند تا هم تبلیغ‌دهنده و هم شبکه تبلیغاتی بتوانند به آن اعتماد کنند. در انتخاب ترکر حتما دقت کنید که سرویس‌دهنده تحت حمایت یا سرمایه‌گذاری شبکه‌های تبلیغاتی نباشد.

### ۵. آمار و کال‌بک آنی

سرویس اتریبیوشن باید به صورت لحظه‌ای تمام آمار کمپین‌ها را به شما ارائه دهد. این قابلیت سرعت بهینه‌سازی و مدیریت هزینه‌های بازاریابی را افزایش می‌دهد.

### ۶. پشتیبانی از تمام پلتفرم‌ها

برای اینکه کمپین‌های جذب کاربر را برای اپلیکیشن خود روی تمام پلتفرم‌ها رصد کنید، سرویس اتریبیوشن باید بتواند لینک Cross-platform به شما بدهد. به این ترتیب شما می‌توانید آمار نصب اپلیکیشن خود را روی هر پلتفرم دریافت و مقایسه کنید.


<p style="text-align: center;"><img width=90% src="http://uupload.ir/files/3wm8_scale-growth.jpg" /></p>



### ۷. قابلیت مقیاس‌پذیری

دغدغه رشد دو وجه مهم دارد. اینکه چطور اپلیکیشن رشد کند؟ و چطور در مقیاس بزرگ همچنان بهینه عمل کند؟ این دغدغه باید در مورد سرویس‌هایی که اپلیکیشن از آن‌ها استفاده می کند هم در نظر گرفته شود. این سرویس‌ها باید بتوانند در حجم بالا عملکرد مناسبی داشته باشند و تست شده باشند. اگر یک سرویس اتریبیوشن نتواند در مقیاس بزرگ کمپین‌ها را به خوبی رصد کند، فعالیت بازاریابی اپلیکیشن با مشکل مواجه خواهد شد.

### ۸. پشتیبانی

مثل تمام سرویس‌هایی که برای اپلیکیشن استفاده می‌کنید، تیم ارائه دهنده اتریبیوشن باید در مراحل پیاده‌سازی به تیم فنی شما کمک کند و یا در مواقعی که به مشکلی برمی‌خورید به سرعت بتوانند مشکل شما را حل کنند. دقت کنید که سرویس اتریبیوشن در مرحله حساس جذب کاربر استفاده می‌شود و مستقیما روی مصرف بودجه بازاریابی شما تاثیر می‌گذارد، پس باید درست و دقیق کار کند و در هنگام بروز مشکل پشتیبانی فنی مناسب از سمت تیم ارائه دهنده داشته باشید.

### ۹. راحتی پیاده‌سازی و قابلیت اطمینان کتابخانه‌ها

قرار نیست به خاطر استفاده از یک سرویس اتریبیوشن، تیم فنی شما را بیش از اندازه درگیر کند. این سرویس قرار است کار فنی را آسان‌تر کرده و کار بازاریابی را برای شما دقیق‌تر و بهینه‌تر کند. پس باید مستنداتی کامل و همچنین کتابخانه (SDK) هایی بالغ و قابل اطمینان و تست-شده داشته باشد.



<br>
<br>

منابع:
- [AppsFlyer](appsflyer.com) 
- [Localytics](https://www.localytics.com/features/mobile-attribution/)
- [Branch](branch.com)